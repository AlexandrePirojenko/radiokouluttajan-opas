# Radion käyttö

Oppilaan kypärässä olevan radiovastaanottimen kautta annettujen käskyjen tarkoituksena on varmistaa oppilaan turvallinen pääsy suunnitellulle maalialueelle. Annettujen radiokomentojen tulee edistää oppilaan itsenäistä varjon ohjaamista. Komentojen tulee olla selkeitä, yksiselitteisiä, Oppilaan Oppaan mukaisia ja niitä tulee antaa vain tarvittaessa. Oppilaat tulee ohjeistaa ennen hyppyä niin, että he selviävät hypystä ilman radiokomentoja. Koulutusohjelman mukaan oppilaan neljännen hypyn tulisi olla radioton.

Radiovastaanotinta tulee käyttää vähintään kolmella ensimmäisellä laskuvarjohypyllä. Tämän jälkeen radiotarpeen päättää pudottava hyppymestari huomioiden oppilaan taidot sekä vallitsevat sää- ja kenttäolosuhteet (vesistöt, leiripaikat jne.). Mikäli sääolosuhteet (tuuliraja 7 m/s) muuttuvat hypyn aikana tai radion toiminnassa havaitaan puutteita tai jos radiokouluttajaa ei ole, radiota tarvitsevat oppilaat eivät saa hypätä.
