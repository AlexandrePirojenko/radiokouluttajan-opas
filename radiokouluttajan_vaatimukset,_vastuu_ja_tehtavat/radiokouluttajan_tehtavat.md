# Radiokouluttajan tehtävät

Radiokouluttajan tulee kuunnella hyppymestarin oppilaille antamat ohjeet, kokeilla radioiden toimivuus hyppymestarin kanssa, laatia radiokortti kaikille oppilaille ja varata laskeutumisalueelle tarvittava kalusto: radiolähetin, kiikarit, matkapuhelin, radiokortti ja tarvittaessa apulainen (kun oppilaita on paljon).

Laskeutumisalueella radiokouluttaja tarkastaa maalialueen ja tuuli-T:n oikean suunnan. Pokan noustessa radiokouluttaja avaa radion, seuraa streamerin heiton sekä ilmoittaa tarvittaessa streamerin laskeutumispaikan. Jos koneella lennetään pitkiä linjoja, tulee radiokouluttajan ilmoittaa linjan korjauksesta mikäli siihen on aihetta. Jokainen oppilas seurataan ja tarvittaessa ohjataan maahan asti hyppymestarin antamien ohjeiden mukaan.

Oppilaiden laskeuduttua radiokouluttaja auttaa tarvittaessa oppilaita maassa sekä merkitsee radiokorttiin muistiin oppilaiden suoritukset. Hän myös käynnistää ensiapu- ja pelastustoimet, jos niihin on tarvetta.

Pokan jälkeen radiokouluttaja antaa hyppymestarille palautteen oppilaiden ohjaamisesta.
