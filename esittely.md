# Radiokouluttajan opas

Jokaisen radiokouluttajan tulee tutustua siihen, ettei oppilas saa kouluttajilta ristiriitaista tietoa. Hyvä radiokouluttaja huolehtii, että on itse ajan tasalla käytettävistä radiokomennoista ja kerho-/ kenttäkohtaisista erityispiirteistä. Hyvä radiokouluttaja on myös selkeä ja antaa oppilaalle maassa hyppymestarin kanssa niin hyvät ohjeet, että oppilas pystyy ohjaamaan itsenäisesti. Tämä ei tietenkään poista tarkkailu- ja ohjausvastuuta, mutta on selvä, että oppilas oppii parhaiten tekemällä itse. Neljäs hyppy on tarkoitus hypätä jo ilman radiota.

Koulutus käsittää minimissään:

* yhden oppitunnin, käsittäen perusteet:
  * tavoitteista ja radion käyttötilanteista
  * radiokouluttajan vaatimuksista, vastuusta ja tehtävistä
  * ohjaamistapahtumasta vaaratilanteineen.

* yhden harjoittelukerran, käsittäen radiokaluston sekä -komennot.

* kaksi radio-oppilaspokaa, joilla vähintään:
  * kaksi seurattua radio-ohjausta
  * viisi virheetöntä radio-ohjausta maahan asti.

Koulutus on annetaan joko yhtenäisen kurssin muodossa tai se voidaan sitoa oppilaiden koulutuksen yhteyteen. Koulutuspäällikkö voi lisätä harjoitussuorituksia ja koulutusaikoja kerho- tai oppilaskohtaisesti. Koulutuksen tavoitteena on saada kerhoihin vastuuntuntoisia ja tehtävänsä osaavia radiokouluttajia. Saavutetut pätevyydet on merkittävä koulutuspäällikön ylläpitämään erilliseen kouluttajaluetteloon.

Koulutuspäällikkö varmentaa pätevyydet päiväyksellä ja allekirjoituksellaan. Radiokouluttaja antaa koulutuspäällikölle kirjallisen suostumuksen toimia radiokouluttajan tehtävissä. Suostumus liitetään kerhon koulutuskirjanpitoon.

##Ohjeita radiokouluttajalle

Radiokouluttajan täytyy tietää, mitä alkeiskurssilla opetetaan. Hänen on tunnettava myös käytössä oleva oppilaskalusto ja sen ominaisuudet. Radiokouluttajan olisi hyvä hypätä muutama hyppy oppilasvarjolla palauttaakseen mieleen sen ominaisuudet tai tutustuakseen niihin. Ohjausherkkyys, liitosuhde, vauhti ja loppuvedon ajoitus ovat eri varjoilla ja siipikuormilla erilaiset.

Jos kerho käyttää erityyppisiä oppilasvarjoja, radiokouluttajan pitää tuntea niiden erot. Laskuvarjot eivät välttämättä käyttäydy samalla tavalla, vaikka olisivatkin yhtä suuret. Radiokouluttajan on huomioitava lisäksi oppilaan siipikuorma.

Radiokouluttajan täytyy osata arvioida myös korkeuksia ja matkoja. Oppilaat eivät esimerkiksi aina muista tarkkailla ilmatilaa, joten radiokouluttajan täytyy kiinnittää siihen erityistä huomiota. Jos oppilaita on ilmassa kerralla useampi, on parempi ohjata heidät eri puolille alastuloaluetta törmäysten välttämiseksi.

Kolmas tärkeä lenkki on kommunikaatio hyppymestarin kanssa. Sää voi muuttua joskus nopeastikin, ja hyppymestarin on saatava siitä tieto koneeseen.

